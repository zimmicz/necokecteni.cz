<!DOCTYPE html>
<html lang="cs">
<head>
    <meta charset="UTF-8">
    <meta name="viewport" content="width=device-width, initial-scale=1.0" />
    <meta name="description" content="Émile Zola: Zabiják" />
    <meta name="keywords" content="19. století,Francie,Émile Zola,Zabiják" />
    <meta name="robots" content="index,follow" />
    <meta http-equiv="expires" content="43200"/>
    <title>Něco ke čtení</title>
    <link href="https://fonts.googleapis.com/css?family=Merriweather&display=swap" rel="stylesheet">

        <link rel="stylesheet" href="/theme/css/style.min.css?4aa0be4d">
</head>
<body class="is-size-7-mobile">
    <header class="section">
        <h1 class="title is-1 is-size-5-mobile"><a class="has-text-grey-darker" href="/">Něco ke čtení</a></h1>
    </header>

    <main class="section columns is-mobile">
        <!-- sidebar -->
        <section class="column is-one-quarter is-full-mobile">
<div class="content">
    <form name="x" action="//duckduckgo.com/" target="_blank">
        <div class="field">
            <div class="control">
                <input class="input" type="search" placeholder="..." name="q" />
            </div>
        </div>

        <input type="hidden" value="necokecteni.cz" name="sites" />

        <div class="field">
            <div class="control">
                <input class="button is-primary" type="submit" value="Hledat" />
            </div>
        </div>
    </form>
</div>
    <h3 class="title is-4 is-size-5-mobile has-text-grey-light">Další knihy autora</h3>

        <section class="content">
                <a class="is-block" href="/emile-zola/clovek-bestie">Člověk bestie</a>
                <a class="is-block" href="/emile-zola/tereza-raquinova">Tereza Raquinová</a>
        </section>


    <h3 class="title is-4 is-size-5-mobile has-text-grey-light">Další podobné knihy</h3>
        <section class="content has-overflow has-height-200">
                <a class="is-block" href="/emile-zola/clovek-bestie">Émile Zola: Člověk bestie</a>
                <a class="is-block" href="/gustave-flaubert/madame-bovaryova">Gustave Flaubert: Madame Bovaryová</a>
                <a class="is-block" href="/guy-de-maupassant/matka-zrud-a-jine-povidky">Guy de Maupassant: Matka zrůd a jiné povídky</a>
                <a class="is-block" href="/guy-de-maupassant/milacek">Guy de Maupassant: Miláček</a>
                <a class="is-block" href="/emile-zola/tereza-raquinova">Émile Zola: Tereza Raquinová</a>
        </section>
        </section>

        <!-- content -->
        <section class="column is-three-quarters has-text-justified nkc-content is-full-mobile">
<!-- variables:
    article
    show_author_name
    show_whole_article
    header_link
-->
<section class="content box nkc-article">
        <h2 class="title is-2 is-size-5-mobile has-text-left">

        Émile Zola: Zabiják</h2>

        </h2>

    <!-- tags -->
    <div class="container">
            <a class="button is-primary is-small" href="/tags/19-stoleti">19. století</a>
            <a class="button is-primary is-small" href="/tags/francie">Francie</a>
    </div>

    <!-- content -->
        <p>Román Zabiják patří do cyklu dvaceti románů Rougon-Macquartové s podtitulem “přírodopisná a sociální studie jedné rodiny za druhého císařství.” Jak už název díla napovídá, nejedná se zrovna o veselou četbu, s tou se však u Zoly setkat ani nelze.</p>
<p>Hlavní postavou románu je pajdavá Gervaisa, pradlena, která žije v Paříži na hromádce s Lantierem, opilcem a budižkničemu, který z ní neustále tahá pracně vydělané peníze. Když od ní jednoho dne uteče kvůli jiné ženě, vyslyší Gervaisa dlouhotrvající prosby klempíře Coupeaua, spořádaného muže, který ji vroucně miluje, a uzavře s ním sňatek. K synům Lantiera tak brzy přibude ještě dcera Nana, jejíž jméno vám jistě není neznámé.</p>
<p>Rodinná idylka však netrvá dlouho. Coupeauovi jdou ruce od práce, začne se opíjet a Gervaisa, která si mezitím otevřela vlastní podnikání, musí sama živit celou domácnost. Přestože se snaží, seč jí síly stačí, sousedé se od ní postupně odvracejí, na dluh už jí nikdo nic nedá a práce také ubývá.</p>
<p>Zoufalá Gervaisa si velmi cení přátelství kováře Goujeta, který ji tajně miluje a jednoho dne jí navrhne, aby se přestala trápit a utekla s ním někam daleko. Bláhová Gervaisa tehdy odmítne…</p>
<blockquote>
<p>”Sakra, co to tady prováděl?” zabručel Lantier, když vešli dovnitř. “To je ale smrad!”
Opravdu, páchlo to tam o sto šest. Gervaisa hledala sirky a šlápla do mokra. Když se jí konečně podařilo rozsvítit svíčku, uviděli pěkné divadlo. Coupeau vyzvrátil všechno, co měl v sobě, a byl toho plný pokoj. Postel byla celá zadělaná, koberec také, a dokonce i na prádelníku byly stříkance. A Coupeau, jak se zřejmě svezl z postele, na kterou ho Poisson hodil, chrápal na zemi uprostřed vlastních výkalů.Válel se v tom jako prase, jednu tvář měl celou zamazanou, vydechoval otevřenými ústy smrdutý dech a prošedivělými vlasy vymetal kaluž, která se mu roztekla pod hlavou.</p>
</blockquote>
<p>S domácností to jde od desíti k pěti, Gervaisa se přestává starat o své zákazníky, prádlo vrací pozdě a ještě špinavé a postupně upadá do apatie. Proč by se měla snažit, když Coupeau nehne ani prstem? Hřebíčkem do rakve je návrat Lantiera, který se stane nejlepším Coupeaovým přítelem a doslova projí celý Gervaisin krámek.</p>
<p>Z Gervaisy, která měla v mládí velké sny a plány, se stává lidská troska, která nemá co jíst a pod vlivem manžela podlehne kořalce. Krámek musejí opustit a nastěhovat se do malé špinavé špeluňky. Coupeau skončí v blázinci a Gervaisa nakonec ve výklenku pod schody, kde kdysi spával starý žebrák Bru. Není se co divit, že Nana — už tak dost prohnaná — rodiče opustí a zmizí do pařížských tančíren.</p>
<p>Životní příběh Gervaisy končí (samozřejmě) tragicky. Zlomená, nejchudší z chudých a ovládaná touhou po alkoholu zemře bez zájmu svých někdejších přátel. Těžko říct, jestli její kulhavá chůze je symbolickým znamením slabého člověka, který si jiný život ani nezasloužil, zdá se to však logické. Ačkoliv celý život hledala štěstí, nakonec svou vlastní hloupostí a přičiněním shody nešťastných náhod našla jen bídu s Lantierem a později s Coupeauem. Nutno dodat, že ani sama Gervaisa nebyla žádný svatoušek.</p>
</section>        </section>
    </main>

    <footer class="footer">
    </footer>
</body>
</html>