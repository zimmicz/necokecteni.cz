---
title: Na cestě
tags: ['20. století', 'Spojené státy americké']
author: Jack Kerouac
date: '2019-10-14'
---

Na cestě (On the Road, 1951) je román čerpající z osobních zkušeností a zážitků autora, který nás příběhem provází jako postava Sala Paradise. Nejznámější dílo Jacka Kerouaca je především příběhem člověka, který se snaží odpoutat od zavedených konvencí a chce svůj život žít naplno.

I proto se Sal Paradise vydává na cestu napříč Spojenými státy v doprovodu svého nejlepšího přítele Deana Moriartyho. Na své cestě do San Francisca potkají zástupy postav, se kterými sdílí kabinu auta nebo korbu náklaďáku.

Jejich životem je svoboda, drogy, sex. Jsou svobodní, nemají závazky (a když, tak od nich utíkají), penězmi nešetří a poznávají svou zemi.


> Dean, před kterým mě má teta varovala, že mě může dostat do roztodivných trapasů; ale já ted’ neviděl nic jinýho než nové obzory a slyšel “volání” a věřil tomu všemu. Byl jsem mladej. A nějaké ty trable nebo hádky, kdy mě Dean zavrhl jako kamaráda, nebo později, kdy mě nechal samotnýho na vyhladovělých chodnících či ve stonavých postelích — co na tom záleželo? Byl jsem mladej spisovatel a potřeboval jsem zvednout kotvy. Vím, že tam kdesi podél patníků budou holky a vize a všechno: vím, že tam kdesi podél patníků mi někdo podá perlu.

Po každém ze svých návratů do New Yorku jsou znovu a znovu přitahování nekonečnými silnicemi, americkou krajinou a svobodou rozhodování. Celé dílo staví z velké části na zážitcích Kerouaca — většina postav toho románu má svůj předobraz v Kerouacových přátelích z reálného života. Dílo rozhodně není pevně uzavřeným a spojeným celkem, ba naopak — nemá daleko k deníkovým zápiskům, zapisovaným narychlo a bezmyšlenkovitě.

