---
title: Cizinci ve městě
tags: ['20. století', 'Velká Británie']
author: Ian McEwan
date: '2019-10-14'
---

Román Cizinci ve městě (The Comfort of Strangers, 1981) vypráví příběh britského páru, Colina a Mary, kteří tráví dovolenou v cizím městě. Mary je rozvedená a stará se o dvě děti, Colin je už dlouhou dobu její přítel a milenec. Jejich vztah je natolik silný a intimní, že občas je pro ně těžké rozpoznat, kde končí osobnost jednoho a začíná osobnost druhého. Jako by byli jeden. Přesto spolu poslední dobou už moc nemluví. Milují se často, ale už ne tak vášnivě jako kdysi, a trochu rozptýlení a uvolnění jim poskytuje hlavně marihuana.

Dovolená poklidně plyne, dokud se jedné noci neztratí ve spletitých uličkách města (které do map nejsou zaneseny zrovna přesně a podrobně). K jejich momentálnímu štěstí je potká Robert, místní majitel baru, a odvede je na skleničku. Robert je zvláštní postava, už během prvního setkání se chová, jako by se s Colinem a Mary znali odjakživa. Obzvláště ke Colinovi se chová velmi pozorně a Mary tak trochu přehlíží. Když jim později nabídne, že je seznámí se svou ženou Caroline, neodmítnou.

Caroline je snad ještě podivnější než Robert. Je docela tichá, jakoby trochu ustrašená. Má problémy se zády a trochu kulhá. Okamžitě se ujme Mary a vede s ní velmi zvláštní rozhovor, který — jak se později ukáže — bude hrát důležitou roli v životě Colina a Mary. Caroline rovněž velmi naléhá, aby přišli znovu, a nervózní Colin jí to přislíbí.

Mary má z tohoto setkání divný pocit, nemůže si však vybavit, co přesně jí na okolnostech jejich návštěvy zarazilo. Byla to Robertova srdečnost? Carolinina špatně skrývaná bolest, kterou cítila při každém pohybu? Vyhýbavé odpovědi, kterými odbývala dotazy týkající se jejího zranění? Fotka, kterou měl Robert na poličce? Když v noci najednou “prozře”, Colin je bohužel natolik unavený, že není schopen ji vyslechnout.

Výchova despotického otce i výsměch a pohrdání sester v Robertovi zanechaly následky. Svou frustraci a ponížení si vybíjí na své ženě, jíž se však násilí, které na ní při milování páchá, začne líbit a dokonale podlehne tomu kouzelnému okamžiku, v němž je naprosto bezmocná a její život je v rukou Roberta. Když Robert začne fantazírovat o tom, že největší slast by mu způsobilo, kdyby ji mohl při milování zabít, Caroline není(!) proti. Robert svůj úmysl neuskuteční, zlomená záda k němu ale Caroline navždy připoutají. Anglický pár se ve městě objeví v příhodnou dobu.

Tragické vyústění je v knize přítomno už od samého začátku. Způsob, jakým McEwan nechává Colina a Mary beznadějně bloudit městem, odtažitost místních číšníků i nemožnost najít takovou mapu, která by bloudění zabránila, dává jasně tušit, že vše se spěje k neveselému konci. Colin a Mary skutečně jsou cizinci v nepřátelském městě. Ač vyvrcholení knihy není nečekané, přesto je šokující. Svou podobou, přístupem autora i nevyhnutelností, s níž k němu příběh spěje.

