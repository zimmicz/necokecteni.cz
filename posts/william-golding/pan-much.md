---
title: Pán much
tags: ['20. století', 'Velká Británie']
author: William Golding
date: '2019-10-14'
---

Pán much (Lord of the Flies, 1954) je dobrodružný román, odehrávající se v budoucnosti během světové války. Letadlo, které má evakuovat anglické civilisty se zřítí na ostrov — havárii přežije pouze skupina hochů ve věku 6–12 let, kteří se musí vyrovnat se samotou, strachem a těžkými podmínkami. Jejich vůdcem se stává Ralph, sportovně založený a chytrý chlapec, jenž ztělesňuje ideu demokracie a rozumného uvažování. Společně s Čuňasem, nejchytřejším členem skupiny, se snaží zorganizovat trosečníky a dát životu na ostrově řád.

Jejich opakem je postava Jacka, který zosobňuje autoritativního a totalitního vládce. Nesmíří se s Ralphovou rolí vůdce a jejich vztah se z tichého přátelství mění v nenávist, která vrcholí smrtí dvou Ralphových přátel — Čuňase a Simona.

Jack trosečníky mění v divoký kmen, toužící po násilí. Pořádá na Ralpha hon po celém ostrově, tomu se však podaří zachránit díky posádce lodi, která u ostrova přistane.

Golding během krátkého vyprávění dokonale postihuje změnu chování uhlazených anglických dětí, které se mění v malé násilníky s jedinou touhou — přežít. Jack se stává symbolem krvelačnosti a fanatismu, když v nesmyslném poblouznění spolu s “hypnotizovanými” členy své tlupy zabíjí Simona. Jakékoliv představy o civilizovanosti anglických obyvatel (a pozemšťanů obecně) padají při pohledu na řádění a nemilosrdnost Jackových “poddaných”.

