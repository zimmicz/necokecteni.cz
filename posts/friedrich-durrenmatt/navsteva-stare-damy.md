---
title: Návštěva staré dámy
tags: ['20. století', 'Švýcarsko']
author: Friedrich Dürrenmatt
date: '2019-10-14'
---

Návštěva staré dámy (Der Besuch der alten Dame) byla poprvé uvedena 29. ledna 1956 a autorovi vynesla finanční nezávislost. Hra o třech dějstvích vypráví o návratu Claire Zachanassianové do rodného Güllenu. Do světa odcházela chudá a zostuzená, vrací se jako bohatá, stará dáma, která jistě bude za určitých podmínek ochotna svému rodnému městu znovu získat ztracený lesk.

Starosta a představitelé Güllenu přicházejí za Claire prosit o finanční pomoc. Ta přijímá pod jednou podmínkou — za miliardu, kterou daruje městečku, si chce koupit spravedlnost. Chce, aby za miliardu některý z obyvatel zabil Alfréda Illa — muže, se kterým Claire kdysi otěhotněla a který se k ní neznal. Své otcovství tehdy popřel, Claire ovšem zjistila pravdu a nyní žádá spravedlnost za všechny útrapy, kterými prošla.

Vidina peněz je pro obyvatele lákavá, kupují si nové věci, žijí na dluh a doufají, že se najde někdo dost odhodlaný na to, aby Alfréda zabil. Ten už si není jist svým životem a proto se snaží z města uprchnout — v hysterickém záchvatu paranoie mu však ujíždí vlak a on zůstává uvězněn mezi obyvateli města v děsivé předtuše své smrti.

Tragikomický divadelní kus kritizuje chamtivost a povrchnost společnosti, život na dluh i ochotu pro peníze udělat cokoliv.

