---
title: Literární poklesky
tags: ['20. století', 'Kanada']
author: Stephen Leacock
date: '2019-10-15'
---

Literární poklesky (Literary Lapses) s sebou přináší 47 krátkých, ironických a nadnesených kusů, které vycházejí z všedních událostí lidského života — založení bankovního konta, návod na zbohatnutí či cestování dráhou. Mezi nejlepší se bezesporu řadí povídka Moje finanční kariéra, která vypráví strhující příběh o muži, jenž si chtěl založit bankovní konto. Vystrašený ze všech úředníků a značné sumy peněz (považte, celých 56 dolarů) během jediné hodiny konto založil, skoro se zbláznil a konto opět zrušil.

Leacock exceluje díky jednoduchosti a laskavosti, se kterou ke čtenáři přistupuje a rozesmívá jej. Zásluhou vynikajícího překladu Františka Vrby je v knize uchován i jemný humor hrající si se slovíčky (např. postava pana Wlezleyho z povídky Halucinace pana Wlezleyho je opravdu vlezlá).

