---
title: Snídaně u Tiffanyho
tags: ['20. století', 'Spojené státy americké']
author: Truman Capote
date: '2019-10-14'
---

Hlavní hrdinka novely Snídaně u Tiffanyho (Breakfast at Tiffany’s, 1958), Holly Golightly, je krásná, roztržitá, frivolní, sotva dvacetiletá dívka, která prožívá svůj sen v New Yorku. Vypravěč příběhu se s ní poprvé “setká”, když na něj v časných ranních hodinách zazvoní, protože sama ztratila klíče od domu. Stanou se z nich přátelé a vypravěč (Holly mu říká Fred — jméno jejího bratra) pomalu začíná chápat Holly a celou její osobnost — je to dívka, která touží po pozornosti, která potřebuje někam patřit, ale zároveň chce být volná, která touží nakupovat u Tiffanyho a stát se součástí společnosti.

Holly za peníze navštěvuje pana Tomata ve věznici Sing sing, aniž by tušila, že se jedná o drogového krále. Když se zamiluje do brazilského diplomata Josého a otěhotní s ním, chystá se našeho vypravěče navždy opustit a hledat štěstí v Riu. New York to sice není…

Za styky s mafií a vynášení informací z vězení je však zatčena. Ještě předtím potratí kvůli divoké jízdě na koni, na kterém se snaží zachránit Fredovi život. I v těžkých chvílích zůstává Holly veselá, klidná a jistá, ačkoliv sama cítí, že její sen se nikdy nesplní. A tak se rozhodne uprchnout do Brazílie a jediné, co vypravěči zbude, je ptačí klec, kterou od ní dostal, a fotka její vyřezávané podobizny z africké vesničky.

Holly je jako divoké zvíře — nemůže žít v kleci.

