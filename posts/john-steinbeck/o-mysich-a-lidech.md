---
title: O myších a lidech
tags: ['20. století', 'Spojené státy americké']
author: John Steinbeck
date: '2019-10-14'
---

Novela O myších a lidech (Of Mice and Men, 1937) vypráví příběh dvou nerozlučných přátel, Lennieho a George. Oba se společně protloukají životem od ranče k ranči a tvrdě dřou. Lennie je prosťáček a velký dobrák, který však rozumu příliš nepobral. George se o něj stará, dává na něj pozor a pomáhá mu.


> Lennie na něho smutně pohlédl. „Když byly takový maličký,” řekl na to, jako by se omlouval. „Já ji začnu hladit, a ona mě kousne do prstu, tak jsem ji štíp do hlavičky, a ono bylo po ní — protože ona byla taková maličká. Abysme už, Georgi, měli co nejdřív ty králíky! Ty nejsou tak maličký.”

Ve Weedu, kde naposledy pracovali, Lennie obtěžoval jednu dívku a strhl z ní šaty, a tak teď putují za novou prací. Lennie je dobrák, který by neublížil ani mouše, ale těžko ovládá svou ohromnou sílu. Rád se mazlí s hebkými věcmi, ale většinou je všechny nechtě zabije. Ať už jde o myši nebo štěně. Proto mu George nařídí, aby nechal všechno mluvení a styk s lidmi na něm a sám si hleděl práce.

Společně začnou pracovat na dalším ranči a před očima mají obraz svého vysněného hospodářstvíčka, na kterém bude Lennie chovat hebké králíky a krmit je vojtěškou. Každý večer poslouchá Georgeovo vyprávění o tom, jak se budou mít na svém malém ranči dobře.

Lennie se na ranči seznámí s manželkou rančerova syna, která ho nechá, aby jí hladil vlasy. Jako už tolikrát, i nyní se Lennie neovládne a vyděšený jejím křikem jí zlomí vaz. Potom se utíká “schovat do vrbiček”, jak mu George už dříve pro případ nouze nařídil.


> Vtom do něho vjel vztek. „Potvoro jedna! Pročpak tě to muselo zabít?! Ty přece nejsi žádná maličká myštička!” Zvedl štěně a mrštil jím pryč. Obrátil se k němu zády. Seděl s hlavou nad koleny a šeptal: „Teď nebudu smět opatrovat králíky. Teď mi to nedovolí.” A kolíbal se ve svém hoři dopředu dozadu.

George, který se děsí pomsty pracantů na Lenniem, ho najde jako první a střelí ho do zátylku. Uchrání ho tak před lynčováním a Lennie umírá s vysněným rančem před očima.


> „Pusťme se do toho už teď,” prosil Lennie. „Kupme si to hospodářstvíčko hned.”
> „I to víš, že hned. Musím. Musíme.”
> A George zdvihl pistoli a sevřel ji pevněji, aby se nechvěla, a ústí hlavně přiblížil až k zátylku. Ruka se mu prudce třásla, ale obličej mu strnul a ruka nabyla pevnosti. Stiskl spoušť.

Steinbeck líčí osud dvou chudých lidí, kteří sní svůj velký sen o malém ranči. Protože každý člověk musí mít sen.

