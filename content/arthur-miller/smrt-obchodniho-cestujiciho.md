Title: Smrt obchodního cestujícího
Tags: 20. století, Spojené státy americké
Author: Arthur Miller
Category: Arthur Miller
Date: 2019-10-14

Smrt obchodního cestujícího (Death of a Salesman, 1949) je divadelní hra o dvou dějstvích poprvé uvedená v divadle Morosco v New Yorku v únoru 1949. Hlavním hrdinou hry je stárnoucí obchodní cestující Willy Loman, manžel Lindy a otec Biffa a Happyho.

Willy už víc než třicet let pracuje v obchodní firmě a podniká cesty po významných státech USA, kde prodává své zboží. Willy je věčný snílek, který celý život žije spořádaným životem, přitom toužící po velkém úspěchu na poli obchodu. Působí na nás jako trochu pomatený starý muž. Na spoustu věcí se přitom dívá velmi reálně, ať už jde o výstavbu, která pohltila okolí jejich domu, nebo na nekvalitní domácí spotřebiče, které se inzerují v reklamách. Na jednu stranu podivín, který na cestách usíná za volantem, na druhou stranu pragmatický člověk se spoustou životních zkušeností.

Linda, jeho žena, jej bezvýhradně miluje. Willy je pro ni ztělesněním dobrého, hodného a pracovitého člověka. Společně vychovali dva syny, Biffa a Happyho. Biff se mohl stát slavným hráčem fotbalu, nebýt zklamání, které mu jeho otec v mládí připravil. Od té doby se bez cíle potuluje životem, chvíli pracuje tady, chvíli tam, ale jeho budoucnost je víc než nejistá. Právě to Willyho velmi mrzí, proto se se svým synem tak často hádá: rád by z něj měl obchodníka, jako je on sám, Biffovi ale chybí tah na branku, tak důležitý pro hráče fotbalu. Vývoj jejich vztahu je jednou z nejzajímavějších zápletek Millerovy hry.

Druhé dějství začíná Willyho žádostí o přeložení na jiné místo ve firmě. Potřebuje už odpočívat, dlouhé cesty ho unavují, a firma, které zasvětil svůj život, pro něj přece musí mít něco nenáročného, něco za 50 dolarů na týden, aby mohli s Lindou splatit dům. Nic víc nepotřebuje. Namísto toho je však propuštěn a musí najednou čelit kruté realitě: už dávno není důležitým článkem v chodu firmy, jeho nejlepší roky jsou dávno pryč, stejně jako smysl jeho života. Willy v duchu vyslovuje osudovou myšlenku:


> WILLY (moving to the right): Funny, y’know? After all the high-ways, and the trains, and the appointments, and the years, you end up worth more dead than alive.

A tak, když Willy nakonec přece jen prozře a pozná, že Biff ho má opravdu rád, je pevně rozhodnut udělat to, co mu v té chvíli připadá správné.


> BIFF He had the wrong dreams. All, all, wrong.
> HAPPY (almost ready to fight Biff): Don’t say that!
> BIFF He never knew who he was.
> CHARLEY (stopping Happy’s movement and reply. To Biff): Nobody dast blame this man. You don’t understand: Willy was a salesman. And for salesman, there is no rock bottom to the life.

Příběh Willyho Lomana není jen příběhem starého muže na pokraji vyčerpání (psychického i fyzického), je rovněž kritikou doby a směru, kterým se společnost ubírá. Tragickou postavu hlavního hrdiny si čtenář jistě zamiluje, neboť jde o člověka veskrze obyčejného, přesto však velmi zvláštního — i přes osobní prohry a zklamání neztrácí nadšení pro práci, kterou dělá, ani pro cíl, který si vytyčil. Až způsob, jakým se k němu zachová „jeho“ firma, mu definitivně zlomí vaz.

Miller mistrně odkrývá vztahy mezi jednotlivými členy rodiny, jejichž charaktery jsou natolik lidské a skutečné, že celá hra, která nabízí řadu strhujících scén, vás nenechá chladnými. Vrcholem celého dramatu je pak pro mě bezesporu způsob, jakým autor rozehrává vztah Willyho s Biffem.

